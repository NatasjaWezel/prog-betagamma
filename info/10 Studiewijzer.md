# Inleiding Programmeren<br><small>Studiehandleiding</small>

*Versie: Januari 2017*

![Python](python-logo.png){:.inline}  

We gaan programmeren in Python, een eenvoudige taal met vele mogelijkheden. Je leert over de basis van het programmeren, maar je gaat vooral aan de slag met toepassingen uit de biologie, wiskunde en natuurkunde.

## Medewerkers

Martijn Stegeman (coördinator)  
Jelle van Assema  
Marianne de Heer Kloots  
Maarten Inja  
Bob Oey  
Aniek van Onzenoort  
Dominique van Poorten  
Marleen Rijksen  
Wouter Vrielink

Voor bijzonderheden moet je bij de coördinator zijn. Mail bij voorkeur naar <progbg@mprog.nl> als je praktische vragen hebt, problemen wil melden, of persoonlijke afspraken wil maken.

Tijdens de practica van dit vak staan de assistenten voor je klaar en je kunt bij ze terecht met vragen over het programmeren, maar ook over de nagekeken opdrachten en tips over het vak.

## Verwachtingen

- We verwachten dat je alle programmeeropdrachten serieus aanpakt en de uitwerking vóór de deadline inlevert.
- We verwachten dat je op alle geroosterde tijden van jouw groep aanwezig bent bij de computerpractica.
- We verwachten dat je je feedback gebruikt om de opdrachten van de volgende keer beter te maken.
- We verwachten dat je de practicumuren volledig gebruikt om te programmeren en te leren.

## Leerdoelen

Wat willen we dat je kunt aan het einde van deze cursus?

* Je kunt een omschrijving van een programma omzetten naar werkende code.
* Je kunt bijgeleverde bibliotheken gebruiken in je eigen programma's.
* Je kunt code overzichtelijk en beter leesbaar maken door een
  consistente stijl toe te passen.
* Je kunt bepaalde programmeerfouten opsporen en verbeteren.

## Opdrachten

Er zijn vier modules van één week. Vanaf de eerste dag van de cursus ga je oefenen met het omzetten van een idee voor een programma naar werkende Python-code. Per module doe je kleine oefeningen, en pak je wat grotere opdrachten aan. Het geheel lever je aan het einde van de module in, en dan wordt het beoordeeld:

* Omvang --- heb je alle opdrachten geprobeerd of heb je dingen overgeslagen?
  Heb je alles precies gedaan zoals de omschrijving vereist? Deze wordt gescoord door de tool `checkpy` die in de cursus verwerkt is.

	| module   | punten |
	| -------- | -----: |
	| module 1 |     17 |
	| module 2 |     26 |
	| module 3 |     19 |
	| module 4 |      9 |

* Stijl --- hoe ordelijk en leesbaar is je code? Dit kan een zwaarwegende factor worden! Deze wordt als volgt gescoord:

	1. Matig
	2. Redelijk: genoeg ruimte voor verbetering
	3. Goed: wat ruimte voor verbetering
	4. Heel goed: beperkt ruimte voor verbetering
	5. Excellent: in feite geen ruimte voor verbetering

## Dagelijks ritme

De opdrachten zijn ingedeeld in blokken van één practicum. De bedoeling is dat elk blok gemiddeld een uur of vier aan werk is. Mocht je het niet afhebben, dan is het de bedoeling dat je de opdracht thuis nog af maakt. Kom je in de problemen? Neem dan contact op!

## Aanwezigheid

De bedoeling is dat je op alle practicumuren aanwezig bent. Wij leren je namelijk ter plaatse nog dingen die je niet in je eentje kunt leren: bijvoorbeeld het opsporen en verbeteren van fouten in je programma's. Je kunt 10% van de aanwezigheid missen zonder verdere gevolgen voor het halen van het vak. Inhalen is niet mogelijk. Loop je de kantjes er vanaf, dan kan het zijn dat je de 10% snel opmaakt!

## Deadlines

De deadline is steeds op vrijdagavond (maakt niet uit welke tijd). Daarna wordt het ingeleverde werk verdeeld onder de nakijkers en gaan zij aan de slag. Lever altijd in wat je hebt, ook als je denkt dat het te weinig is! Het is trouwens prima om, voor je instuurt, een assistent nog even te vragen naar je opgave te kijken, zodat je nog verbeteringen kunt aanbrengen.

## Tentamen

Omdat het mogelijk is ongemerkt mee te liften met een medestudent tijdens het
maken van de practica (als je steevast overlegt over de manier van code
schrijven), checken we met behulp van het tentamen nog een keer of je
zelfstandig de leerdoelen van het vak gehaald hebt. Je moet het tentamen voldoende maken, maar het telt verder niet mee. Wil je inzage in de beoordeling? Stuur dan een mailtje voor een afspraak.

## Eindcijfer

Je krijgt een eindcijfer voor dit vak als je:

* voldoende uren aanwezig bent geweest tijdens de practica;
* elke module op tijd en naar verwachting hebt ingeleverd;
* een voldoende hebt gehaald voor het tentamen.

Het eindcijfer wordt als volgd samengesteld:

- 4/9 deel is het aantal gehaalde omvang/scope-punten gedeeld door het maximum van 68

- 5/9 deel is een gewogen gemiddelde van de scores op style: 25% module 2, 25% module 3 en 50% module 4.

Een klein deel van het eindcijfer wordt bepaald door hoe je beter bent gaan programmeren tijdens het vak (de voortgang die jij persoonlijk hebt gemaakt!).

Was je niet voldoende aanwezig, heb je een opdracht niet zichtbaar geprobeerd, of was je niet bij het tentamen, dan krijg je een NA (niet aanwezig). Heb je het tentamen niet gehaald, dan krijg je een NAV en kun je dit tentamen herkansen. Er zijn geen herkansingen voor de opdrachten.

## Literatuur

Het volgende boek is gratis verkrijgbaar. In de cursus staan soms links naar dit boek. Probeer een balans te vinden in het leren uit de cursusmaterialen, het boek, en het oefenen met voorbeelden.

Allen Downey  
*Think Python*  
Green Tea Press, 2013

## Uitzonderingen

Het kan zijn dat je om één of andere reden een uitzondering nodig hebt op de regels van het vak. Deze kun je alleen krijgen bij de coördinator. Stuur een mail naar <progbg@mprog.nl> en leg even kort uit wat je situatie is. Ben je bang een achterstand op te lopen van meer dan een dag of twee? Neem dan razendsnel contact op!

## Samenwerken

Samenwerken tijdens dit vak is *niet* toegestaan. Dit vak heeft als doel jouw
persoonlijke programmeervaardigheid te ontwikkelen. Bij vervolgvakken is het
vaak wél mogelijk om samen te programmeren.

Tijdens de practica is het natuurlijk prima als je de opgave bespreekt met de
student die naast je zit. Het is echter niet toegestaan om een regel
code van je medestudenten of van internet over te nemen.

Een belangrijk verschil dus: je kunt discussiëren over de manier waarop je een
probleem aanpakt, maar je kopieert niet de code van anderen. Om het jezelf niet
te makkelijk te maken, is het slim om niet op het scherm van je buren te kijken.

Als je merkt dat je zodanig aan het overleggen bent dat je dezelfde code krijgt
als een medestudent, is het hoog tijd om de assistent om hulp te vragen!

Kom je in tijdnood? Bespreek het even met de docenten. We willen het graag zo
oplossen dat je het vak zelfstandig kunt halen. Programmeren is echt iets dat
je zelf even onder de knie moet krijgen.

## Plagiaatregeling

Fraude volgens de UvA: *"Het handelen of nalaten van een student waardoor een
juist oordeel over zijn kennis, inzicht en vaardigheden geheel of gedeeltelijk
onmogelijk wordt."*

We gebruiken bij de beoordeling van de opdrachten plagiaatdetectie. Als blijkt
dat je opgave geheel of gedeeltelijk overeenkomt met een andere inzending of een
uitwerking van internet, dan zijn er twee mogelijkheden.

* Er is een bronvermelding: in dat geval voldoe je niet aan de eis van het
  zelfstandig maken van de opgaven en wordt je inzending afgekeurd. Omdat dit
  meestal na de deadline is betekent dat doorgaans dat je het vak dit jaar niet
  kunt afronden.

* Er is geen bronvermelding: in dat geval rapporteren we aan de examencommissie
  welke inzendingen overeenkomen, waarna de commissie beslist over te nemen
  maatregelen.

Zie ook:

* de [fraude- en plagiaatwebsite](http://www.uva.nl/plagiaat), en
* de onderwijs- en examenregeling van Beta-Gamma.

## Dankwoord

Gedeelten van deze cursus zijn gebaseerd op:

- Harvard's CS50, op <http://cs50.tv>
- UvA's Inleiding Programmeren voor Natuur- en Sterrenkunde, op <https://progns.mprog.nl/>
